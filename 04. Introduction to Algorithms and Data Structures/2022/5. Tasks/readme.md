# 4.1. Упражнения: Сортиране чрез пряка селекция

## 4.1.1. Сортиране чрез пряка селекция
Сортирайте един масив от елементи с помощта на алгоритъма за пряка селекция **Selection Sort**.  

| **Вход**  | **Изход** |
| --------- | --------- |
| 5 4 3 2 1 | 1 2 3 4 5 |

## 4.1.2. Визуализация на сортирането
Модифицирайте кода на предната задача, така че да служи за визуализация на метода на сортиране чрез пряка селекция. За целта на конзолата отпечатвайте всяка съществена стъпка от алгоритъма, кои елементи ще се разменят и как изглежда масивът след всяка размяна. Обсъдете в клас коя визуализация се е получила най-прегледна и разбираема и защо.  

## 4.1.3. Класиране на приема
От ръководството на вашето училище са ви помолили да участвате в комисията по приема на нови ученици. Ще ви предоставят лист с точките на всеки един ученик, кандидат за дадена паралелка, а вие трябва да направите програма, която ги извежда сортирани в ненарастващ ред, за да може комисията да определи кои ученици са приети в паралелката, кои са резерви и т.н.

| **Вход**                       | **Изход**                      |
| ------------------------------ | ------------------------------ |
| 95 98 103 109 48 92 25 106 160 | 160 109 106 103 98 95 92 48 25 |

## 4.1.4. Ученици по физическо
Вашият учител по физическо строява класовете винаги по височина. Можете ли да направите програма, която може да определи колко е височината на произволни двама от така подредените ученици при указване на поредния им номер в строя? 

### Вход
- Входните данни трябва да се прочетат от конзолата.
- На първия ред се подават неподредени цели числа, отделени едно от друго с интервал. Това са височините в сантиметри на всички ученици, преди да се подредят в строя.
- На втория ред се подават две цели числа, всяко в интервала от едно до броят на числата на първия ред. Това са позициите  на тези ученици в подредения строй, на които искаме да разберем височините.
- Входните данни винаги ще са валидни и в описания формат. Не е необходимо да бъдат изрично проверявани.

### Изход
- Изходните данни трябва да бъдат отпечатани на конзолата.
- На първия и единствен ред трябва да бъдат отпечатани две цели числа, разделени с интервал - височините на учениците, чиято позиция сме указали във входните данни.

| **Вход**            | **Изход** | 
| ------------------- | --------- | 
| 165 182 173 173 168 | 173 165   | 
| 2 5                 |           | 

Класът, подреден по височина е 182 **173** 173 168 **165**. Височините на вторият и петият ученик са **удебелени**.

## 4.1.5. Кросово бягане
Миналата седмица във вашия град бе проведено масово кросово бягане. Тъй като участниците са били наистина много, те са били разпределени да се състезават в два различни дни, по един и същ маршрут.  На финиша е имало съдии, които са записали времето на пристигането на всеки състезател в секунди. На вас се пада честта да обедините тези два списъка в един и да оформите общата класация. Напишете програма, която да ви улесни в изпълнението на задачата.

### Вход
- Входните данни трябва да се прочетат от конзолата.
- На първия ред ще има цели числа, подредени в ненамаляващ ред и отделени едно от друго с интервал. Това са времената на състезателите, участвали в кроса през първия ден.
- На втория ред ще са времената на състезателите, участвали в кроса през втория ден. Те са в същия формат, както числата от първия ред, но не е сигурно, че са същия брой.
- Входните данни винаги ще са валидни и в описания формат. Не е необходимо да бъдат изрично проверявани.

### Изход
- Изходните данни (сортираният масив с класацията на всички състезатели, участвали в кроса, подредени в ненамаляващ ред) трябва да бъдат отпечатани на конзолата.

| **Вход**                                      | **Изход**                                                | 
| --------------------------------------------- | -------------------------------------------------------- | 
| **956 989 1037 1095**                         | 948 **956** **989** 992 1025 **1037** 1062 **1095** 1160 |
| 948 992 1025 1062 1160                        |                                                          | 

За яснота участниците от първия ден са **удебелени**.

# 4.2. Упражнения: Сортиране чрез вмъкване и по метода на мехурчето

## 4.2.1. Сортиране чрез метода на мехурчето
Сортирайте един масив от елементи с помощта на метода на мехурчето **Bubble Sort**.  

| **Вход**  | **Изход** |
| --------- | --------- |
| 5 4 3 2 1 | 1 2 3 4 5 |

## 4.2.2. Сортиране чрез вмъкване
Сортирайте един масив от елементи с помощта на метода на сортиране чрез вмъкване **Insertion Sort**.  

Но първо разгледайте описанието на алгоритъма от [Уикипедия](https://bg.wikipedia.org/wiki/%D0%A1%D0%BE%D1%80%D1%82%D0%B8%D1%80%D0%B0%D0%BD%D0%B5_%D1%87%D1%80%D0%B5%D0%B7_%D0%B2%D0%BC%D1%8A%D0%BA%D0%B2%D0%B0%D0%BD%D0%B5).

| **Вход**  | **Изход** |
| --------- | --------- |
| 5 4 3 2 1 | 1 2 3 4 5 |

## 4.2.3. Визуализация на сортирането
Модифицирайте кода на предните две задачи, така че да служи и за визуализация на сортирането по тези два метода. За целта на конзолата отпечатвайте всяка съществена стъпка от алгоритъма, кои елементи ще се разменят и как изглежда масивът след всяка размяна. Обсъдете в клас коя визуализация се е получила най-прегледна и разбираема и защо.  

## 4.2.4. Уравновесен масив
Да се напише програма, която позволява да се въведе размер на масив и стойностите на неговите елементи и после го подрежда така, че стойностите на елементите да нарастват от началото до средата на масива и след това отново да намаляват от средата до края. Елементите от първата половина на масива не трябва да преминават във втората му половина. Полученият масив трябва да бъде отпечатан.

### Вход
- Входните данни трябва да се прочетат от конзолата.
- На първия ред се подава цяло четно число N, съдържащо броят на числата в масива
- На втория ред се подават N цели числа, отделени едно от друго с интервал. Това са стойностите на елементите в масива.
- Входните данни винаги ще са валидни и в описания формат. Не е необходимо да бъдат изрично проверявани.

### Изход
- Изходните данни **уравновесеният масив** трябва да бъдат отпечатани на конзолата.

| **Вход**                    | **Изход**               | 
| --------------------------- | ----------------------- | 
| 10                          | **2 3 4 6 8** 9 7 4 2 1 | 
| **4 2 6 3 8** 1 7 4 2 9     |                         | 

За яснота елементите от първата половина на масива **са удебелени**.

## 4.2.5. Сортиране по произволна колона
Напишете програма, която сортира таблица от числови стойности по произволна колона.

### Вход
- Входните данни трябва да се прочетат от конзолата.
- На първия ще ви бъдат подадени три цели числа R, C и S, разделени с интервал. R e броят на редовете в таблицата, C - броят на колоните, a S - номерът на колоната, по която трябва да бъде сортиран масива. 
- На следващите R реда ще са числата от всеки от редовете в таблицата, C на брой, разделени с интервали.
- Входните данни винаги ще са валидни и в описания формат. 

### Изход
- Изходните данни трябва да бъдат отпечатани на конзолата.
- На R реда трябва да бъдат изведени числата от таблицата, сортирани по указаната колона.		 

### Подсказки
- Ще се наложи да ползвате двумерен масив или масив от масиви.
- Тествайте задачата с различно големи масиви и различни алгоритми за сортиране. 
- Обърнете внимание дали при стабилни и нестабилни алгоритми се получава еднакъв резултат.
- Коментирайте в клас има ли начин за минимизиране на размяната на редовете при сортирането. 

| **Вход** | **Изход** | 
| -------- | --------- | 
| 3 4 1    | 1 2 3 4   | 
| 1 2 3 4  | 2 3 1 2   | 
| 3 1 2 4  | 3 1 2 4   | 
| 2 3 1 2  |           | 

Има 3 реда и 4 колони. Вторият и третият ред трябва да разменят местата си, ако сортираме по колона 1

| **Вход** | **Изход** | 
| -------- | --------- | 
| 4 2 2    | 3 1       | 
| 1 2      | 1 2       | 
| 3 1      | 2 3       | 
| 2 3      | 4 4       | 
| 4 4      |           | 

Има 4 реда и 2 колони. Първият и вторият ред трябва да разменят местата си, ако сортираме по колона 2.

# 4.3. Упражнения: Други алгоритми за сортиране

## 4.3.1. Сортиране чрез сливане
Сортирайте масив от елементи с помощта на популярния алгоритъм за сортиране чрез сливане **Merge Sort**.

| **Вход**  | **Изход** |
| --------- | --------- |
| 5 4 3 2 1 | 1 2 3 4 5 |

## 4.3.2. Problem Бързо сортиране
Сортирайте един масив от елементи с помощта на популярния алгоритъм за бързо сортиране **Quick Sort**.

| **Вход**  | **Изход** |
| --------- | --------- |
| 5 4 3 2 1 | 1 2 3 4 5 |

## 4.3.3. Визуализация на сортирането
Модифицирайте кода на предните две задачи, така че да служи и за визуализация на сортирането по тези два метода. За целта на конзолата отпечатвайте всяка съществена стъпка от алгоритъма, кои елементи ще се разменят и как изглежда масивът след всяка размяна. Обсъдете в клас коя визуализация се е получила най-прегледна и най-разбираема и защо.  

## 4.3.4. Брой на инверсиите
Приемаме, че брой на инверсиите е колко далеч (или близо) е масивът от това да бъде сортиран. Ако списъкът е вече сортиран, тогава броят на инверсиите е 0. Ако списъкът е сортиран в обратен ред, тогава броят на инверсиите е в своя максимум. 

Два елемента a[i] и a[j] формират инверсия ако a[i] > a[j] и i < j.

Открийте и отпечатайте броят на всички инверсии в даден масив от входящи данни.

| **Вход**  | **Изход** | **Инверсии** |
| --------- | --------- | ------------ |
| 2 4 1 3 5 | 3         | 2 1          |
|           |           | 4 1          |
|           |           | 4 3          |
| 5 4 3 2 1 | 10        | 5 4          |
|           |           | 5 3          |
|           |           | 5 2          |
|           |           | 5 1          |
|           |           | 4 3          |
|           |           | 4 2          |
|           |           | 4 1          |
|           |           | 3 2          |
|           |           | 3 1          |

Използвайте модифицирана версия на сортиране чрез сливане. Полезно четиво: http://www.geeksforgeeks.org/counting-inversions/ 

## 4.3.5. Най-често срещано число
Да се напише програма, която в масив от непоредни положителни двуцифрени числа намира числото, което се среща най-често в масива и извежда кое е то и колко пъти се среща. Ако повече от едно число се срещат максимален брой пъти, извежда най-голямото от най-често повтаряните числа. 

### Вход
- Входните данни трябва да се прочетат от конзолата.
- На първия и единствен ред се подават неподредени положителни цели двуцифрени числа, отделени едно от друго с интервал. 
- Входните данни винаги ще са валидни и в описания формат. Не е необходимо да бъдат изрично проверявани.

### Изход
- Изходните данни трябва да бъдат отпечатани на конзолата.
- На първия ред трябва да бъдат изведени две числа, разделени с интервал - броят повторения на най-голямото от най-често срещаните числа и самото това число.

| **Вход**          | **Изход** | **Коментари**                                             |
| ----------------- | --------- | --------------------------------------------------------- |
| 10 13 10 99       | 2 10      | Най\-често се повтаря 10 - 2 пъти.                        |
| 10 13 99 10 99    | 2 99      | И 10, и 99 се срещат по 2 пъти, но 99 е по\-голямо от 10. |
| 10 13 99 13 99 13 | 3 13      | 13 се повтаря най\-много \- 3 пъти.                       |

## 4.3.6. Най-бърз подреждач
Напишете програма, която сравнява бързодействието на различните алгоритми за сортиране в четири кръга и определя кой е победителят за всеки кръг, както и финалния победител (този с най-малко време общо за четирите кръга). Използвайте два или повече от следните алгоритми за сортиране:
- Сортиране чрез вмъкване
- Метод на мехурчето
- Алгоритъм на Шел
- Сортиране чрез сливане
- Бързо сортиране
- Bucket сортиране

Във всеки кръг, всеки от алгоритмите за сортиране трябва да бъде тестван върху един от следните четири масива:
1.	Масив от поредни числа от 1 до N, т.е подредени в нарастващ ред (1, 2, 3, … N)
2.	Масив от поредни числа от N до 1, т.е подредени в намаляващ ред (N, N-1, N-2, … 3, 2, 1)
3.	Масив от N случайни числа, всяко в диапазона от 1 до N включително. 
4.	Масив от N числа, съдържащ многократно повторение на числата от 1 до 10 до запълване на масива.

Тестването ще става чрез сортирането на копие на масива в нарастващ ред с помощта на всеки от алгоритмите. Засича се времето за сортиране на целия масив. Тествайте с различно големи масиви. Коментирайте в клас получените резултати за различните методи.

### Вход
- Входните данни трябва да се прочетат от конзолата.
- На първия и единствен ред ще ви бъде подадено число N, указващо броят на числата в масива, върху който ще тествате методите за сортиране.
- Входните данни винаги ще са валидни и в описания формат. Не е необходимо да бъдат изрично проверявани.

### Изход
- Изходните данни трябва да бъдат отпечатани на конзолата.
- На четири реда трябва да бъдат изведени от 2 до 6 числа, разделени с интервал, съобразно броят на реализираните алгоритми за сортиране. Всяко число представлява времето на съответния алгоритъм сортиране на масива, използван в този кръг.
- Под тях изведете общото време за изпълнението на 4-те горни кръга за всеки от тестваните алгоритми. 

## 4.3.7. Топове плат
Студенти решили в свободното си време да работят като общи работници в голям склад за платове. Складът разполага с голямо количество платове от най-различни десени. Когато дойде някой клиент, той си поръчва желаното количество плат от някой десен, този плат се развива от топа, отрязва се и се предава на клиента, а останалото от топа се връща в склада. За да се оптимизира работата в склада, управителят на склада помолил студентите да сортират платовете по дължина - първо тези с останал 1 метър плат, после тези с 2 метра и т.н. Те решили да напишат програма, която да работи за всички подобни складове и да ги улесни работата на работниците в тях. Проблемът е, че складовете и работниците в тях може да са различни: в някои складове платовете са прекалено фини и нежни, а работниците груби и неуки и измерването и сравняването на дължините на платовете е най-тежката и бавна операция, а в други складове платовете са груби и на големи топове, а работниците слаби и хилави и пренасянето на топовете от едно място на друго е най-тежката и бавна операция. Направете програма, която да помага да се сортират платовете максимално бързо и с цената на минимум усилие. Сравнете в клас кой какъв метод е използвал и какъв резултат е получил за едни и същи входни данни. Уверете се, че има поне двама, които ползват един и същ метод за сравнение. Обсъдете получените резултати.

### Вход
- Входните данни трябва да се прочетат от конзолата.
- На първия ред се подават неподредени цели числа, отделени едно от друго с интервал. Всяко число указва дължината на плата в някой от топовете в склада.
- На втория ред се подават две цели числа, указващи условното време за сравняване на два топа Tc и времето за размяна на два топа Ts.
- На третия ред се подават две цели числа, указващи условното усилие за сравняване на два топа Ec и усилието за размяна на два топа Es.
- Входните данни винаги ще са валидни и в описания формат. Не е необходимо да бъдат изрично проверявани.

### Изход
- Изходните данни трябва да бъдат отпечатани на конзолата.
- На първия ред трябва да бъдат изведени две числа - броят сравнения CC и броят размествания CS за този метод и този масив.
- На вторият ред трябва да бъдат изведени две числа:
- общото време за сортиране на масива  (равно на Tc * CC + Ts * CS) 
- общото усилие за сортиране на масива  (равно на Еc * CC + Еs * CS) 

### Подсказки
Модифицирайте методите **Less()** и **Swap()**, така че да натрупвате броят  на сравняванията и размените за всеки алгоритъм.
